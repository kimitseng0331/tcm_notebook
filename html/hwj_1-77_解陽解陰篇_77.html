<!doctype html>
<html lang="zh-Hant">
<head>
  <meta charset="utf-8" />
  <meta name="viewport" content="width=device-width,initial-scale=1" />
  <title>黃帝外經·77 解陽解陰篇</title>
  <style>
    body{font-family:-apple-system,BlinkMacSystemFont,"Noto Sans TC","Microsoft JhengHei",system-ui,Segoe UI,Roboto,Arial,sans-serif;line-height:1.75;color:#111;background:#fafafa;margin:0}
    main{max-width:900px;margin:0 auto;padding:28px 18px}
    h1{font-size:1.65rem;margin:0 0 8px 0}
    .meta{color:#555;font-size:.95rem;margin:0 0 18px 0}
    .card{background:#fff;border:1px solid #e6e6e6;border-radius:12px;padding:18px 18px;box-shadow:0 2px 10px rgba(0,0,0,.04);margin:14px 0}
    h2{font-size:1.15rem;margin:0 0 10px 0}
    p{margin:0 0 10px 0}
    .src{font-size:.92rem;color:#444}
    a{color:#0b5bd3;text-decoration:none}
    a:hover{text-decoration:underline}
    .hr{height:1px;background:#eee;margin:16px 0}
    ul{margin:0 0 0 1.2rem}
  </style>
</head>
<body>
<main>
  <h1>黃帝外經·77 解陽解陰篇</h1>
  <div class="meta">《黃帝外經》54–81 篇補完｜本頁：第 77 篇</div>

  <section class="card">
    <h2>原文（醫砭資料）</h2>
    <p>奢龍問於岐伯曰：陽病解於戌，陰病解於寅，何也？岐伯曰：陽病解於戌者，解於陰也；陰病解於寅者，解於陽也。然解於戌者不始於戌，解於寅者不始於寅。不始於戌者由寅始之也，不始於寅者由亥始之也。解於戌而始於寅，非解於陰乃解於陽也；解於寅而始於亥，非解於陽乃解於陰也。奢龍曰：陽解於陽，陰解於陰，其義何也？岐伯曰：十二經均有氣王之時，氣王則解也。奢龍曰：十二經之王氣可得聞乎？岐伯曰：少陽之氣王寅卯辰，太陽之氣王巳午未，陽明之氣王申酉戌，太陰之氣王亥子丑，少陰之氣王子丑寅，厥陰之氣王丑寅卯也。奢龍曰：少陰之王何與各經殊乎？岐伯曰：少陰者，腎水也，水中藏火，火者陽也。子時一陽生，丑時二陽生，寅時三陽生，陽進則陰退，故陰病遇子丑寅而解者，解於陽也。奢龍曰：少陰解於陽，非解於陰矣？岐伯曰：天一生水，子時水生，即是王地，故少陰遇子而漸解也。奢龍曰：少陽之解始於寅卯，少陰、厥陰之解終於寅卯，又何也？岐伯曰：寅為生人之首，卯為天地門戶。始於寅卯者，陽得初之氣也；終於寅卯者，陰得終之氣也。奢龍曰：三陽之時王，各王三時，三陰之時王，連王三時，又何也？岐伯曰：陽行健，其道長，故各王其時；陰行鈍，其道促，故連王其時也。奢龍曰：陽病解於夜半，陰病解於日中，豈陽解於陽，陰解於陰乎？岐伯曰：夜半以前者陰也，夜半以後者陽也；日中以後者陰也，日中以前者陽也。陽病必於陽王之時先現解之機，至夜半而盡解也；陰病必於陰王之時先現解之兆，至日中而盡解也。雖陽解於陽，實陽得陰之氣也；雖陰解於陰，實陰得陽之氣也。此陽根陰、陰根陽之義耳。奢龍曰：善。陳士鐸曰：陽解於陰，陰解於陽，自有至義，非泛說也。</p>
    <div class="hr"></div>
    <div class="src">來源：<a href="https://yibian.hopto.org/?p=yibian-sid-10796" target="_blank" rel="noreferrer">醫砭（外經微言·解陽解陰篇）</a></div>
  </section>

  <section class="card">
    <h2>研究要點（可用於辨證/治則）</h2>
    <ul><li>陰陽之「解」與十二經氣王時相應：病勢轉機常出現在各經氣旺之時段。</li><li>陽病解於戌、陰病解於寅，實為陰陽互根：陽得陰氣而解、陰得陽氣而解。</li><li>臨床應用：觀察症狀在日夜/時辰的起落，作為辨證與預後判斷依據。</li></ul>
  </section>
</main>
</body>
</html>
