## 診原篇第四十六

雷公曰問于岐伯曰：五臟六腑各有原穴，診之可以知病，何也？岐伯曰：診脈不若診原也。雷公曰：何謂也？岐伯曰：原者，脈氣之所注也。切脈之法繁而難知，切腧之法約而易識。雷公曰：請言切腧之法。岐伯曰：切腧之法，不外陰陽。氣來清者，陽也。氣來濁者，陰也。氣來浮者，陽也。氣來沉者，陰也，浮而無者，陽將絕也。沉而無者，陰將絕也。浮而清者，陽氣之生也。沉而清者，陰氣之生也。浮而濁者，陰血之長也。浮而清者，陽血之長也。以此診腧，則生死淺深如見矣。

陳士鐸曰：診原法，不傳久矣。天師之論，真得其要也。

## 精氣引血篇第四十七

力牧問于岐伯曰：九竅出血何也？岐伯曰：血不歸經耳。力牧曰：病可療乎？岐伯曰：療非難也，引其血之歸經，則瘥安。力牧曰：九竅出血，臟腑之血皆出矣。難療而曰易療者，何也？岐伯曰：血失一經者重，血失眾經者輕。失一經者，傷臟腑也。失眾經者，傷經絡也。力牧曰：血已出矣，何引而歸之？岐伯曰：補氣以引之，補精以引之也。力牧曰：氣虛則血難攝，補氣攝血則餘已知之矣。補精引血餘實未知也。岐伯曰：血之妄行，由腎；火之亂動也。腎火亂動，由腎水之大衰也。血得腎火而有所歸，亦必得腎水以濟之也。夫腎水、腎火如夫婦之不可離也。腎水旺而腎火自歸。腎火安，而各經之血自息。猶婦在家而招其夫，夫既歸宅，外侮輒散。此補精之能引血也。力牧曰：兼治之乎抑單治之乎？岐伯曰：先補氣後補精。氣虛不能攝血，血攝而精可生也。精虛不能藏血，血藏而氣益旺也。故補氣必須補精耳。力牧曰：善。雖然血之妄出，疑火之祟耳。不清火而補氣，母乃助火乎。岐伯曰：血至九竅之出：是火盡外泄矣，熱變為寒，烏可再泄火乎。清火則血愈多矣。力牧曰：善。

陳士鐸曰：失血，補氣本是妙理。誰知補精即補氣乎。補氣寓於補精之中，補精富於補血之內，豈是泛然作論者。寒變熱，熱變寒，參得箇中趣，才是大羅仙。

## 天人一氣篇第四十八

大撓問于岐伯曰：天有轉移，人氣隨天而轉移，其故何也？岐伯曰：天之轉移，陰陽之氣也。人之氣亦陰陽之氣也。安得不隨天氣為轉移乎。大撓曰：天之氣分春夏秋冬，人之氣惡能分四序哉？天之氣配日月支幹，人之氣惡能配兩曜一旬十二時哉？岐伯曰：公泥於甲子以論天也。天不可測，而可測。人亦不可測，而可測也。天之氣有春、夏、秋、冬，人之氣有喜、怒、哀、樂，未嘗無四序也。天之氣有日、月，人之氣有水、火，未嘗無兩曜也。天之氣，有甲、乙、丙、丁、戊、己、庚、辛、壬、癸。人之氣，有陽；蹺、陰蹺、帶、沖、任、督、陽維、陰維、命門、胞絡、未嘗無一旬也。天之氣有子、醜、寅、卯、辰、巳、午、未、申、酉、戌、亥。人之氣，有心、肝、脾、肺、腎、心包、膽、胃、膀胱、三焦、大小腸，未嘗無十二時也。天有氣，人即有氣以應之。天人何殊乎。大撓曰：天之氣萬古如斯，人之氣何故多變動乎？岐伯曰：人氣之變動，因乎人，亦因乎天也．春宜溫而寒，則春行冬令矣。春宜溫而熱，則春行夏令矣。春宜溫而涼，則春行秋令矣。夏宜熱而溫，則夏行春令也。夏宜熱而涼，則夏行秋令也。夏宜熱而寒，則夏行冬令也。秋宜涼而熱，非秋行夏令乎？秋宜涼而溫，非秋行春令乎？秋宜涼而寒，非秋行冬令乎？冬宜寒而溫，是冬行春令矣。冬宜寒而熱，是冬行夏令矣。冬宜寒而涼，是冬行秋令矣。倒行逆施，在天既變動若此，欲人臟腑中不隨天變動必不得之數矣。大撓曰：天氣變動人氣隨天而轉移，宜盡人皆如是矣。何以有變，有不變也？岐伯曰：人氣隨天而變者，常也。人氣不隨天而變者，非常也。大撓曰：人氣不隨天氣而變，此正人守其常也。天師謂非常者，予不得其旨，請言其變。岐伯曰：宜變而不變，常也。而餘謂非常者，以其異于常人也。斯人也必平日固守元陽，未喪其真陰者也。陰陽不調，隨天氣之變動，彼自行其陰陽之正令，故能不變耳。大撓曰：彼變動者何以治之？岐伯曰：有餘者瀉之，不足者補之，郁則達之，熱則寒之，寒則溫之，如此而已。

陳士鐸曰：天人合一，安能變乎。說得合一之旨。

## 地氣合人篇第四十九

大撓問曰：天人同氣，不識地氣亦同於人乎？岐伯曰：地氣之合於人氣，《素問》、《靈樞》已詳哉言之。何公又問也？大橈曰：《內經》言地氣統天氣而並論也，未嘗分言地氣。岐伯曰：三才並立，天氣即合於地氣，地氣即合於人氣，原不必分言之也，大撓曰：地氣有獨合於人氣之時，請言其所以合也？岐伯曰：言其合則合，言其分則分。大撓曰：請言人之獨合於地氣。岐伯曰：地有九州，入有九竅，此人之獨合於地也。大撓曰：《內經》言之矣。岐伯曰：雖言之未嘗分晰之也。大撓曰：請言其分。岐伯曰：左目合冀，右目合雍，鼻合豫，左耳合揚，右耳合兗，口合徐，臍合荊，前陰合營，後陰合幽也。大撓曰：其病何以應之？岐伯曰：冀之地氣逆，而人之左目病焉。雍之地氣逆，而，人之右目病焉。豫之地氣逆，而人之鼻病焉。揚之地氣逆，而人之左耳病焉。兗之地氣逆，而入之右耳病焉。徐之地氣逆，而人之口病焉。荊之地氣逆，而人之臍病焉。營之地氣逆，而人之前陰病焉。幽之地氣逆，而人之後陰病焉。此地氣之合病氣也。大撓曰：有驗，有不驗何也？岐伯曰：驗者，人氣之漓也。不驗者，人氣之固也。固者多，漓者少，故驗者亦少。似地氣之不盡合人氣也，然而合者理也。大撓曰：既有不驗，恐非定理。岐伯曰：醫統天地人以言道，烏可缺而不全乎。寧言地氣聽其驗不驗也。大撓曰：善。

陳士鐸曰：地氣實合于天，何分於人乎。地氣有驗不驗者，非分於地氣已，說其合，胡必求其合哉。

## 三才並論篇第五十

鬼臾區間曰：五運之會，以司六氣。六氣之變，以害五臟。是五運之陰陽，即萬物之綱紀，變化之父母，生殺之本始也。夫子何以教區乎？岐伯曰：子言是也。臾區退而作《天元紀》各論，以廣五運六氣之義。岐伯曰：臾區之言大而肆乎，雖然執臾區之論，概治五臟之病，是得一而矣一也。臾區曰；何謂乎？岐伯曰：五運者，五行也。談五運即闡五行也。然五行止有五，五運變成六，明者視六猶五也。昧者眩六為千矣。臾區曰：弟子之言非歟？岐伯曰：子言是也，臾區曰：弟子言是夫子有后言，請亟焚之。岐伯曰：醫道之大也，得子言大乃顯然。而醫道又微也，執子言微乃隱。餘所以有后言也。雖然餘之后言，正顯子言之大也。臾區曰；請悉言之。岐伯曰：五運乘陰陽而變遷，五臟因陰陽而變動。執五運以治病未必有合也，舍五運以治病未必相離也。遺五運以立言，則醫理缺其半。統五運以立言，則醫道該其全。予故稱子言之大而肆也。鬼臾區曰：請言缺半之理。岐伯曰：陰陽之氣，有盈有虛。男女之形，有強有弱，盈者，虛之兆。虛者，盈之機。蓋兩相伏也。強者弱之媒，弱者強之福。蓋兩相倚也。合天地人以治邪，不可止執五運以治邪也。合天地人以扶正，不可止執五運以扶正也。鬼臾區曰：醫道合天地人者，始無弊乎？岐伯曰：人之陰陽與天地相合也。陽極生陰，陰極生陽，未嘗異也。世疑陰多於陽，陰有群陰，陽無二陽。誰知陽有二陽乎。有陽之陽，有陰之陽，君火為陽之陽，相火為陰之陽，人有君火、相火而天地亦有之，始成其為天，成其為地也，使天地無君火萬物何以昭蘇，天地無相火萬物何以震動。天地之君火，日之氣也。天地之相火，雷之氣也。雷出於地而轟於天，日臨於．天而照於地。蓋上下相合，人亦何獨不然。合天地人以治病則得其全，執五運以治病則缺其半矣。鬼臾區稽首而歎曰：大哉！聖人之言乎，區無以測師矣。

陳士鐸曰：六氣即五行之論，知五行即知六氣矣。世不知五運即不知五行也。不知五行，即不知六氣矣。

## 五運六氣離合篇第五十一

鬼臾區間曰：五運與六氣並講，人以為異，奈何？岐伯曰：五運非六氣，則陰陽難化。六氣非五運，則疾病不成。二者合而不離也，夫寒、暑、濕、燥、風、火，此六氣也。金、木、水、火、土，此五運也。六氣分為六、五運分為五，何不可者，詎知六氣可分，而五運不可分也。蓋病成於六氣，可指為寒、暑、濕、燥、風、火，病成於五運，不可指為金、木、水、火、土。以金病必兼水，水病必兼木，木病必兼火，火病必兼土，土病必兼金也。且有金病而木亦病，木病而土亦病，土病而水亦病，水病而火亦病，火病而金亦病也。故六氣可分門以論症，五運終難拘歲以分門。誠以六氣隨五運以為轉移，五臟因六氣為變亂，此分之不可分也。鬼臾區曰：然則何以治六氣乎？岐伯曰：五運之盛衰隨五臟之盛衰為強弱，五臟盛麗六氣不能衰，五臟強而六氣不能弱。逢司天、在泉之年寒、暑，濕、燥、燥、風、火有病、有不病者，正五臟強而不弱也。所以五臟盛者，何畏運氣之侵哉。鬼臾區曰：善。

陳士鐸曰：六氣之病，因五臟之不調也。五臟之不調即五行之不正也，調五行即調六氣矣。

## 六氣分門篇第五十二

雷公問于岐伯曰：五運六氣合而不離，統言之可也。何鬼臾區分言之多乎？岐伯曰：五運不可分，六氣不可合。雷公曰：其不可合者，何也？岐伯曰：六氣之中有暑火之異也。雷公曰：暑火皆火也，何分乎？岐伯曰；火，不一也。暑外火，火內火也。雷公曰：等火耳。火與火相合，而相應也。奈何異視之？岐伯曰：內火之動，必得外火之引。外火之侵，必得內火之召也。似可合以立論，而終不可合。以分門者，內火與外火異也。蓋外火，君火也。內火，相火也。君火即暑，相火即火，暑乃陽火，火乃陰火。火性不同烏可不區而別乎。六氣分陰陽，分三陰三陽也，三陰三陽中分陽火陰火者，分君相之二火也。五行概言火，而不分君相。六氣分言火，而各配支幹。二火分配，而暑與火各司其權，各成其病矣。故必宜分言之也。臾區之說，非私言也。實聞予論，而推廣之。雷公曰：予昧矣，請示世之不知二火者。

陳士鐸曰：五行止有一火，六氣乃有二火。有二火乃分配支幹矣，支幹雖分，而君相二火實因六氣而異。 言之於不可異而異者，異之於陰陽之二火也。

## 六氣獨勝篇第五十三

雍父問曰：天地之氣，陰陽盡之乎？岐伯曰：陰陽足以包天地之氣也。雖然，陰陽之中，變化錯雜，未可以一言盡也。雍父曰：請言其變。岐伯曰：六氣盡之矣。雍父曰：六氣是公之已言也，請言所未言．岐伯曰：六氣之中有餘不足，勝複去留，臾區言之矣。尚有一端未言也。遇司天在泉之年，不隨天地之氣轉移，實有其故，不可不論也．雍父曰；請悉論之。岐伯曰：辰戌之歲，太陽司天而天柱不能窒抑之，此肝氣之勝也。己亥之歲，厥陰司天而天蓬不能窒抑之，此心氣之勝也。醜未之歲，太陰司天而天蓬不能窒抑之，此包絡之氣勝也。子午之歲，少陰司天而天沖不能窒抑之，此脾氣之勝也。寅申之歲，少陽司天而天英不能窒抑之，此肺氣之勝也。卯酉之歲，陽明司天而天內不能窒抑之，此腎氣之勝也。雍父曰：司天之勝，予知之矣。請言在泉之勝。岐伯曰：醜未之歲，太陽在泉而地晶不能窒抑之，此肝膽之氣勝也。寅申之歲，厥陰在泉而地玄不能窒抑之，此心與小腸之氣勝也。辰戌之歲，太陰在泉而地玄不能窒抑之，此包絡三焦之氣勝也。卯酉之歲，少陰在泉而地蒼不能窒抑之，此脾胃之氣勝也。己亥之歲，少陽在泉而地彤不能窒抑之，此肺與大腸之氣勝也。子午之歲，陽明在泉而地阜不能窒抑之，此腎與膀胱之氣勝也。雍父曰：子聞順天地之氣者昌，逆天地之氣者亡。今不為天地所窒抑，是逆天地矣，不天而獨存何也？岐伯曰：順之昌者，順天地之正氣也。逆之亡者，逆天地之邪氣也。順可逆而逆可順乎。雍父曰：同是人也，何以能獨勝乎？岐伯曰：人之強弱不同，縱欲與節欲異也。雍父曰：善。

陳士鐸曰：天蓬地玄，獨有二者，正分其陰陽也。 陰陽同而神亦同者，正顯其順逆也。可見宜順不宜逆矣。

## 三合篇第五十四

雷公問曰：寒暑燥濕風火，此六氣也。天地之運化何合於人而生病？岐伯曰：五行之生化也。雷公曰：人之五臟，分金木水火土，彼此有勝負而人病，此臟腑之自病也，何關於六氣乎？岐伯曰：臟腑之五行，即天之五行，地之五行也。天地人三合而生化出矣。雷公曰：請問三合之生化。岐伯曰：東方生風，風生木，木生酸，酸生肝，肝生筋，筋生心，在天為風，在地為木，在體為筋，在氣為柔，在臟為肝，其性為瞚，其德為和，其用為動，其色為蒼，其化為榮，其蟲毛，其政為散，其令宣發，其變摧拉，其眚隕落，其味為酸，其志為怒，怒傷肝，悲勝怒，風傷肝，燥勝風，酸傷筋，辛勝酸，此天地之合人肝也。南方生熱，熱生火，火生苦，苦生心，心生血，血生脾，在天為熱，在地為火，在體為脈，在氣為炎，在臟為心，其性為暑，其德為顯，其用為燥，其色為赤，其化為茂，其蟲羽，其政為明，其令郁蒸，其變炎爍，其眚燔（火+瞞-目），其味為苦，其志為喜，喜傷心，恐勝喜，熱傷氣，寒勝熱，苦傷氣，鹹勝苦，此天地之合人心也。中央生濕，濕生土，土生甘，甘生脾，脾生肉，肉生肺，在天為濕，在地為土，在體為肉，在氣為克，在臟為脾，其性靜堅，其德為濡，其用為化，其色為黃，其化為盈，其蟲倮，其政為謐，其令雲雨，其變動注，其眚淫潰，其味為甘，其志為思，思傷脾，怒勝思，濕傷肉，風勝濕，甘傷脾，酸勝甘，此天地之合人脾也。西方生燥，燥主金，金生卒，辛生肺，肺生皮毛，在天為燥，在地為金，在體為皮毛，在氣為成，在臟為肺，其性為涼，其德為清，其用為固，其色為白，其化為斂，其蟲介，其政為勁，其令霧露，其變肅殺，其眚蒼落，其味為辛，其志為憂，憂傷肺，喜勝憂，熱傷皮毛，寒勝熱，辛傷皮毛，苦勝辛，此天地之合人肺也。北方生寒，寒生水，水生鹹，鹹生腎，腎生骨髓，髓生肝，在天為寒，在地為水，在體為骨，在氣為堅，在臟為腎，其性為凜，其德為寒，其用為藏，其色為黑，其化為肅，其蟲鱗，其政為靜，其令為寒，其變凝冽，其眚冰雹，其、味為鹹，其志為恐；恐傷腎，思勝恐，寒傷血，燥勝寒，鹹傷血，甘勝鹹，此天地之合人腎也，五臟合金木水火土，斯化生之所以出也。天地不外五行，安得不合哉。雷公曰：五行止五，不應與六氣合也。岐伯曰：六氣即五行也。雷公曰：五行五而六氣六，何以相合乎？岐伯曰：使五行止五，則五行不奇矣。五行得六氣，則五行之變化無窮。餘所以授六氣之論，而臾區乃肆言之也。雷公曰：六氣之中，各配五行，獨火有二，此又何故？岐伯曰：火有君相之分耳：人身火多於水，五臟之中，無臟非火也，是以天地之火亦多於金木水土也，正顯天地之合於入耳，雷公曰；大哉盲乎，釋蒙解惑，非天師之謂歟。請載登六氣之篇。

陳士鐸曰：五行不外五臟，五臟即六氣之論也。因五行止有五，惟火為二，故六氣合二火而論之，其實合五臟而言之也。

## 四時六氣異同篇第五十五

問曰：五臟合五時，六經應六氣，然《診要經終篇》以六氣應五臟而終於六經，《四時剌逆從論》以六經應四時而終於五臟，《診要篇》以經脈之生於五臟而外合於六經，《四時剌逆從論》以經脈本於六氣而外連于五臟何也？岐伯曰：人身之脈氣，上通天，下合地，未可一言盡也，故彼此錯言之耳。天老曰：章句同而意旨異，不善讀之，吾恐執而不通也。岐伯曰：醫統天地人以立論，不知天何知地，不知地何知人。脈氣循於皮肉筋骨之間，內合五行，外合六氣，安得一言而盡乎。不得不分之以歸於一也。天老曰：請問歸一之旨。岐伯曰：五時之合五臟也，即六氣之合五臟也。六氣之應六經也即五時之應六經也。知其同何難知異哉。天老曰：善。

陳士鐸曰：何嘗異，何必求同；何嘗同，不妨言異。人惟善求之可耳。

## 司天在泉分合篇第五十六

問曰：司天在泉，二氣相合，主歲何分？岐伯曰：歲半以上，天氣主之。歲半以下，地氣主之。天老曰：司天之氣主上半歲乎？在泉之氣主下半歲乎？岐伯曰：然。天老曰：司天之氣何以主上半歲也？岐伯曰：春夏者，天之陰陽也，陽生陰長，天之氣也，故上半歲主之。天老曰：在泉之氣何以主下歲也？岐伯曰：秋冬者，地之陰陽也。陰殺陽藏，地之氣也，故下半歲主之。天老曰：一歲之中，天地之氣截然分乎？岐伯曰：天地之氣，無日不交．司天之氣始于地之左，在泉之氣奉乎天之右。一歲之中，互相感召，雖分而實不分也。天老曰：然則司天在泉，何必分之乎？岐伯曰：不分言之則陰陽不明，奚以得陰中有陽，陽中有陰之義乎。司天之氣始於地而終於天，在泉之氣始於天而終於地。天地升降，環轉不息，實有如此，所以可合而亦可分之也。天老曰：司天之氣何以始於地？在泉之氣何以始於天乎？岐伯曰：司天之氣始于地之左，地中有天也；在泉之氣始於天之右，天中有地也。天老曰：善。
陳士鐸曰：司天在泉，合天地以論之，才是善言天地者。

## 從化篇第五十七

天老問曰：燥從熱發，風從燥起，埃從風生，雨從濕注，熱從寒來，其故何歟？岐伯曰：五行各有勝，亦各有制也。制之太過則受制者應之，反從其化也。所以熱之極者，燥必隨之，此金之從火也。燥之極者，風必隨之，此木之從金也。風之極者，塵霾隨之，此土之從木也。濕蒸之極者，霖雨隨之，此水之從土也。陰寒之極者，雷電隨之，此火之從水也。乃承制相從之理，何足異乎。天老曰：何道而使之不從乎？岐伯曰：從火者潤其金乎；從金者抒其木乎；從木者培其土乎；從土者導其水乎；從水者助其火乎。毋不足、毋有餘，得其平而不從矣。天老曰：潤其金而金仍從火，抒其木而木仍從金，培其土而土仍從木，導其水而水仍從土，助其火而火仍從水，奈何？歧伯曰：此陰陽之己變，水火之已漓，非藥石針灸之可療也。
陳士鐸曰：言淺而論深。

## 冬夏火熱篇第五十八

胡孔甲問于岐伯曰：冬令嚴冷凛冽之氣，逼人肌膚，人宜畏寒，反生熱症，何也？岐伯曰：外寒則內益熱也。胡孔甲曰：外寒內熱，人宜同病，何故獨熱？岐伯曰：腎中水虛，不能制火，因外寒相激而火發也，人生五臟非火，無腑非火也，無不藉腎水相養。腎水盛則火藏，腎水涸則火動，內無水養則內熱已極，又得外寒束之，則火之郁氣一發，多不可救。胡孔甲曰：火必有所助而後盛，火發於外，外無火助，宜火之少衰，乃熱病發于夏轉輕，發於冬反重，何也？岐伯曰：此正顯火鬱之氣也。暑日氣散而火難居，冬日氣藏而火難泄，難泄而泄之，則鬱怒之氣所以難犯而轉重也。胡孔甲曰：可以治夏者治冬乎？岐伯曰：辨其火熱之真假耳，毋論冬夏也。胡孔甲曰：善。

陳士鐸曰：治鬱無他治之法，人亦治鬱而已矣。

## 暑火二氣篇第五十九

祝融問于岐伯曰：暑與火皆熱症也，何六氣分為二乎？岐伯曰：暑病成于夏，火病四時皆有，故分為二也。祝融問曰：火病雖四時有之，然多成于夏，熱蘊于夏而發於四時，宜暑包之矣。岐伯曰：火不止成于夏，四時可成也，火宜藏不宜發，火發於夏日者，火以引火也，其在四時，雖無火之可發，而火蘊結於臟腑之中，每能自發，其酷烈之勢較外火引之者更橫，安可談暑而不談火乎。祝融曰：火不可發也，發則多不可救。與暑熱之相犯有異乎？岐伯曰：暑與火熱同而實異也。惟其不同，故夏日之火不可與春秋冬之火共論。惟其各異，即夏日之暑不可與夏日之火並舉也。蓋火病乃臟腑自生之熱，非夏令暑熱所成之火。故火症生於夏，仍是火症，不可謂火是暑、暑即是火也。祝融曰：暑火非一也，分二氣宜矣。

陳士鐸曰：暑與火不可並論，獨吐至理。

## 陰陽上下篇第六十

常伯問于岐伯曰：陽在上、陰在下，陽氣亦下行乎？岐伯曰：陰陽之氣，上下相同。陽之氣未嘗不行於下也，常伯曰，寒厥到膝不到巔，頭痛到巔不到膝，非陰氣在下，陽氣在上之明驗乎？岐伯曰：陰氣生於陽，陽氣生於陰。蓋上下相通，無彼此之離也。陽氣從陰，出於經脈之外；陰氣從陽，入於經脈之中，始得氣血貫通而五臟七腑無不周遍也。寒厥到膝，陽不能達也，非陽氣專在上而不在下也。頭痛到巔，陰不能降也，非陰氣專在下而不在上也。天地不外陰陽，天地之陰陽不交，則寒暑往來，收藏生長，咸無准實，人何獨異哉。

陳士鐸日：陽宜達，陰宜降也。二者相反，則達者不達，降者不降矣。論理陽之達有降之勢，陰之降有達之機，總貴陰陽之不可反也。

## 營衛交重篇第六十一

雷公曰：陽氣出於衛氣，陰氣出於營氣．陰主死，陽主生，陽氣重于陰氣，宜衛氣重于營氣矣。岐伯曰：營衛交重也。雷公曰：請問交重之旨。岐伯曰：宗氣積于上焦，營氣出於中焦，衛氣出於下焦。蓋有天，有陽氣，有陰氣。人稟天地之二氣，亦有陰陽，衛氣即陽也。由下焦至中焦以升于上焦，從陰出陽也。營氣即陰也，由中焦至上焦以降于下焦，從陽入陰也。二氣並重，交相上下，交相出入，交相升降，而後能生氣於無窮也。雷公曰：陰陽不可離，予既已知之矣。但陰氣難升者謂何？岐伯曰：陰氣精專，必隨宗氣以同行于經隧之中，始于手太陰肺經太淵穴，而行于手陽明大腸經、足陽明胃經、足太陰脾經、手少陰心經、手太陽小腸經、足太陽膀胱經、足少陰腎經、手厥陰心包經、手少陽三焦經、足少陽膽經、足厥陰肝經，而又始于手太陰肺經。蓋陰在內不在外，陰主守內不主衛外，纖折而若雖升實無晷之不升也，故營衛二氣人身並重，未可重衛輕營也。雷公曰：善。

陳士鐸曰：營衛原並重也，世重衛而輕營者，不知營衛也。

## 五臟互根篇第六十二

雷公問于岐伯曰：陽中有陰，陰中有陽，餘既知之矣；然論陰陽之變遷也，未知陰中有陽，陽中有陰，亦有定位乎？岐伯曰：陰陽互相根也，原無定位。然求其位，亦有定也，肺開竅於鼻、心開竅於舌、脾開竅於口、肝開竅於目、腎開竅於耳，厥陰與督脈會於巔，此陽中有陰，陰居陽位也。肝與膽為表裏，心與小腸為表裏，腎與膀胱為表裏，脾與胃為表裏，肺與大腸為表裏，包絡與三焦為表裏，此陰中有陽，陽居陰位也。雷公曰：請言互根之位。岐伯曰：耳屬腎而聽聲，聲屬金，是耳中有肺之陰也。鼻屬肺而聞臭，臭屬火，是鼻中有心之陰也。舌屈心而知味，味屬土，是舌中有脾之陰也。目有五輪，通貫五臟，腦屬腎，各會諸體，是耳與腦有五臟之陰也。大腸俞在脊十六椎旁，胃俞在脊十二椎旁，小腸俞在背第十八椎，膽俞在脊十椎旁，膀胱俞在中膂第二十椎，三焦俞在腎俞之上脊第十三椎之旁，包絡無俞，寄于膈俞，在上七椎之旁，是七腑陽中有陰之位也。惟各有位，故其根生生不息也。否則虛器耳，何根之有哉。雷公曰：善。

陳士鐸曰：陰中有陽，陽中有陰，無位而有位者，以陰陽之有根也。

## 八風固本篇第六十三

雷公問于岐伯曰：八風出於天乎，出於地乎，抑出於人乎？岐伯曰：八風出於天地，人身之五風合而成病，人無五風，天地之風不能犯也。雷公曰：請問八風之分天地也。岐伯曰：八風者，春夏秋冬，東西南北之風也。春夏秋冬之風，特令之風也，屬於天。東西南北之風，方隅之風也，屬於地。然而地得天之氣，風乃長。天得地之氣，風乃大。是八風屬於天地，可分而不可分也。雷公曰：人之五風，何以合天地乎？岐伯曰：五風者，心肝脾肺腎之風也。五臟虛而風生矣。以內風召外風，天地之風始翕然相合。五臟不虛，內既無風，外風何能入乎。雷公曰：風既入矣，祛外風乎，抑消內風乎？岐伯曰：風由內召，不治內將何治乎。雷公曰：治內風而外風不散奈何？岐伯曰；內風不治，外風益入，安得散乎。治臟固其本，治風衛其標，善治八風者也。雷公曰：何言之善乎。請志之，傳示來者。

陳士鐸曰；小風之來，皆外感也。外感因於內招，故單治內不可也，單治外亦不可也。要在分之中宜合，合之中宜分也。

## 八風命名篇第六十四

少俞問岐伯曰；八風分春夏秋冬，東西南北乎？岐伯曰：然，少俞曰：東西南北，不止四風，合之四時則八風，不足以概之也。岐伯曰：風不止八，而八風實足概之，少俞曰：何謂也？岐伯曰：風從東方來，得春氣也。風從東南來，得春氣而兼夏氣矣。風從南方來，得夏氣也。風從西南來，得夏氣而兼秋氣矣。風從西方來，得秋氣也。風從西北宋，得秋氣而兼冬氣矣。風從北方來，得冬氣也，風從東北來，得冬氣而兼春氣矣。此方隅時令合而成八也。少俞曰：八風有名乎？岐伯曰：東風名和風也，東南風名薰風也，南風名熱風也，西南風名溫風也，西風名商風也，西北風名涼風也，北風名寒風也，東北風名陰風也。又方隅時令合而名之也。少俞曰：其應病何如乎？岐伯曰：和風傷在肝也，外病在筋。薰風傷在胃也，外病在肌。熱風傷在心也，外病在脈。溫風傷在脾也，外病在腹。商風傷在肺也，外病在皮。涼風傷在膀胱也，外病在營衛。寒風傷在腎也，外病在骨。陰風傷在大腸也，外病在胸脅。此方隅時令與臟腑相合而相感也。然而臟腑內虛，八風因得而中之，邪之所湊，其氣必虛，非空言也。少俞曰：人有臟腑不虛而八風中之者，又是何謂？岐伯曰：此暴風猝中，不治而自愈也。
陳士鐸曰：八風之來皆外感也。外感因於內召，故治內而外邪自散，若自外病者不必治之。

## 太乙篇第六十五

風後問于岐伯曰：八風可以占疾病之吉凶乎？岐伯曰：天人一理也，可預占以斷之。風後曰：占之不驗何也？岐伯曰：有驗有不驗者，人事之不同耳。天未嘗不可占也。風後曰：請悉言之。岐伯曰：八風休咎，無日無時不可占也。如風從東方來，寅卯辰時則順，否則逆矣，逆則病。風從北方來，申酉戌時則順，否則逆矣，逆則病。風從南方來，巳午未時則順，否則逆矣，逆則病。風從北方來，亥子丑時則順，否則逆矣，逆則病。風後曰：予聞古之占風也，多乙太乙之日為主。天師臼：無日無時不可占也，恐不可為訓乎。岐伯曰：占風乙太乙日，決病所以驗不驗也。風後曰：舍太乙以占吉凶，恐不驗更多耳。岐伯曰：公何以信太乙之深也。風後曰：太乙移日，天必應之風雨。風雨和則民安而病少，風雨暴則民勞而病多。太乙在冬至日有變，占在君。太乙在春分日有變，占在相。太乙在中宫日有變，占在相吏。太乙在秋分日有變，占在將。太乙在夏至日有變，占在民。所謂有變者，太乙居五宮之日，得非常之風也。各以其所主占之，生吉克凶多不爽也。岐伯曰：請言風雨之暴。風後曰：暴風南方來，其傷入也，內舍於心，外在脈，其氣主熱。暴風西南方來，其傷人也，內舍於脾，外在肌，其氣主弱。暴風西方來，其傷人也，內舍於肺，外在皮膚，其氣主燥。暴風西北方來，其傷人也，內舍於小腸，外在手太陽脈，脈絕則溢，脈閉則結不通，善暴死，其氣主清。暴風從北方來，其傷人也，內舍於腎，外在骨，與肩背之膂筋，其氣主寒。暴風東北方來，其傷人也，內舍於大腸，外在兩胁腋骨下及肢節，其氣主溫。暴風東方來，其傷人也，內舍於肝，外在筋紐，其氣主濕。暴風東南方來，其傷人也，內舍於胃，外在肌肉，其氣主重著。言風而雨概之矣。岐伯曰；人見風輒病者，豈皆太乙之移日乎。執，太乙以占風，執八風以治病，是泥於論風也。夫百病皆始於風，人之氣血虛餒，風乘虛輒入矣。何待太乙居宮哉。

陳士鐸曰：人病全不在大乙，說得澹而有味。

## 親陽親陰篇第六十六

風後問于歧伯曰：風與寒異乎？岐伯曰：異也。曰：何異乎？岐伯曰：風者八風也，寒者寒氣也，雖鳳未有不寒者，要之風各異也。風後曰：風與寒有異，入人臟腑亦有異乎？岐伯曰：風入風府，寒不入風府也。風後曰：其義何居？岐伯曰：風，陽邪；寒，陰邪。陽邪主降，陰邪主升。主降者由風府之穴而入，自上而下也。主升者不由風府，由臍之穴而入，自下而上也。風後曰：陰邪不從風府入，從何穴而入乎？岐伯曰；風府之穴，陽經之穴也。臍之穴，陰經之穴也。陽邪從陽而入，故風入風門也，陰邪從陰而入，故寒入臍也。陽親陽，陰親陰，此天地自然之道也。風後曰：風穴招風，寒穴招寒，風門，風穴也，宜風之入矣，臍非寒穴也，何寒從臍入乎？岐伯曰：臍非寒穴，通於命門，命門火旺，則寒不能入，命門火衰，則腹內陰寒，臍有不寒者乎。陰寒之邪，遂乘虛寒之隙，奪臍而入矣，奚論寒穴哉。風後曰：善。

陳士鐸曰：陽邪入風府，陰邪入臍，各有道路也。

## 異傳篇第六十七

雷公問曰：各臟腑之病皆有死期，有一日即死者，有二三日死者，有四五日死者，有五六日至十余日死者，可晰言之乎？岐伯曰：病有傳經不傳經之異，故死有先後也。雷公曰：請問傳經。岐伯曰：邪自外來，內入臟腑，必傳經也。雷公曰：請問不傳經。岐伯曰：正氣虛自病，則不傳經也．雷公曰：移寒移熱，即傳經之謂乎？岐伯曰；移即傳之義，然移緩傳急。雷公曰：何謂乎？岐伯曰：移者臟腑自移。傳者邪不欲在此腑而傳之彼臟也。故移之勢緩而凶傳之勢急而暴，其能殺人則一也。雷公曰：其傳經殺人若伺？岐伯曰：邪入於心，一日死，邪入於肺三日，傳於肝四日，傳於脾五日，傳於胃十日死，邪入於肝三日，傳於脾五日，傳於胃十日，傳於腎又三日，邪散而愈，否則死。邪入於脾一日，傳於胃二日，傳於腎三日，傳於膀胱十四日，邪散而愈，否則死。邪入於胃五日，傳於腎八日，傳於膀胱又五日，傳於小腸又二日，傳於心則死。邪入於腎三日，傳於膀胱又三日，傳於小腸又三日，傳於心則死。邪入苎膀胱五日，傳於腎又一日，傳於小腸又一日，傳於心則死。邪入於膽五日，傳於肺又五日，傳於腎又五日，傳於心則死。邪入于三焦一日，傳於肝三日，傳於心則死。邪入於胞絡一日，傳於胃二日，傳於膽三日，傳於脾四日，傳於腎五日，傳於肝不愈，則再傳，再傳不愈則死。邪入於小腸一日，傳於膀胱二日，傳於腎三日，傳于包絡四日，傳於胃五日，傳於脾六日，傳於肺七日，傳於肝八日，傳於膽九日，傳于三焦十日，傳於大腸十一日，複傳於腎，如此再傳不已則死。邪入於大腸一日，傳於小腸二日，傳于三焦三日，傳於肺四日，傳於脾五日，傳於肝六日，傳於腎七日，傳於心則死。不傳心仍傳小腸，則生也。邪入於膽，往往不傳，故無死期可定。然邪入於膽，往往如見鬼神，有三四日即死者，此熱極自焚也，雷公曰：善。

陳士鐸曰；移緩傳急，確有死期可定，最說得妙。

## 傷寒知變篇第六十八

雷公問曰：傷寒一日，巨陽受之，何以頭項痛，腰脊強也？岐伯曰：巨陽者，足太陽也。其脈起於目內眦，上額，交巔入絡腦，還出別下項，循肩膊內，挟脊，抵腰中，寒邪必先入於足太陽之經，邪入足太陽，則太陽之經脈不通，為寒邪所據，故頭項痛，腰脊強也。雷公曰：二日陽明受之，宜身熱、目疼，鼻幹、不得臥矣。而頭項痛，腰脊強又何故歟？岐伯曰：此巨陽之餘邪未散也。雷公曰：太陽之邪未散宜不入陽明矣。岐伯曰：二日則陽明受之矣。因邪留戀太陽，未全入陽明，故頭項尚痛，腰脊尚強，非二日陽明之邪全不受也。雷公曰：三日少陽受之，宜胸胁痛、耳聾矣。邪宜出陽明矣。既不入少陽，而頭項、腰脊之痛與強，仍未除者又何故歟？岐伯曰：此邪不欲傳少陽，轉回於太陽也。雷公曰：邪傳少陽矣，宜傳入于三陰之經，何以三日之後，太陽之症仍未除也？岐伯曰：陽經善變，且太陽之邪與各經之邪不同。各經之邪循經而入。太陽之邪出入自如，有入有不盡入也。惟不盡入，故雖六七日而其症未除耳。甚至七日之後，猶然頭項痛、腰脊強，此太陽之邪乃原留之邪，非從厥陰複出，傳之足太陽也。雷公曰：四日太陰受之，腹滿嗌幹。五日，少陰受之，口乾舌燥。六日厥陰受之，煩滿囊縮。亦有不盡驗者何也？岐伯曰：陰經不變，不變而變者，邪過盛也。雷公曰：然則三陽三陰之經皆善變也。變則不可以日數拘矣。岐伯曰：日數者盲其常也。公問者言其變也。變而不失其常則變則可生，否則死矣。雷公曰：兩感於寒者變乎？岐伯曰：兩感者，越經之傳也，非變也。

陳士鐸曰；傷寒之文，世人不知，讀此論人能悟否，無奈治傷寒者不能悟也。

## 傷寒同異篇第六十九

雷公問于岐伯曰：傷寒之病多矣，可悉言之乎？岐伯曰：傷寒有六，非冬傷於寒者，舉不得謂傷寒也。雷公曰：請言其異。岐伯曰：有中風，有中暑，有中熱，有中寒，有中濕，有中疫，其病皆與傷寒異。傷寒者，冬月感寒，邪入營衛，由腑而傳於臟也。雷公曰：暑熱之症，感于夏，不感于三時，似非傷寒矣。風寒濕疫，多感於冬日也，何以非傷寒乎？岐伯曰：百病皆起於風。四時之風，每直中於臟腑，非若傳經之寒，由淺而深入也。寒之中人，自在嚴寒，不由營衛直入臟腑，是不從皮膚漸進，非傳經之傷寒也．水王於冬，而冬日之濕，反不深入，以冬令收藏也，他時則易感矣。疫來無方，四時均能中疫，而冬疫常少二症，俱不傳經，皆非傷寒也。雷公曰：寒熱之不同也，何熱病亦謂之傷寒乎？岐伯曰：寒感於冬，則寒必變熱，熱變於冬，則熱即為寒，故三時之熱病不可謂寒，冬日之熱病不可謂熱，是以三時之熱病不傳經，冬日之熱病必傳經也。雷公曰：熱病傳經，乃傷寒之類也，非正傷寒也，何天師著《素問》，有熱病傳經之文，而傷寒反無之，何也？岐伯曰：類宜辯而正不必辯也。知類即知正矣。雷公曰：善。

陳士鐸曰：傷寒必傳經，斷在嚴寒之時，非冬日傷寒舉不可謂傷寒也。 辯得明說得出。

## 風寒殊異篇第七十

風後問于岐伯曰；冬傷於寒與春傷於寒有異乎？岐伯曰；春傷於寒者風也，非寒也。風後曰：風、即寒也，何異乎？岐伯曰：冬日之風則寒，春日之風則溫，寒傷深，溫傷淺，傷深者入少陽而傳裏，傷淺者入少陽而出表，故異也。風後曰：傳經乎？岐伯曰：傷冬日之風則傳，傷春日之風則不傳也。風後曰：其不傳何也？岐伯曰：傷淺者，傷在皮毛也。皮毛屬肺，故肺受之不若傷深者入于營衛也。風後曰：春傷於風；，頭痛鼻塞，身亦發熱，與冬傷于寒者何無異也？岐伯曰：風入於肺，鼻為之不利，以鼻主肺也。肺既受邪，肺氣不宣，失清肅之令，必移邪而入於太陽矣，膀胱畏。邪，堅閉其經，水道失行，水不下泄，火乃炎上，頭即痛矣。夫頭乃陽之首也，既為邪火所據，則一身之真氣皆與邪爭，而身乃熱矣。風後曰：肺為胃之子，肺受邪，宜胃來援，何以邪入肺而惡熱，口渴之症生，豈生肺者轉來刑肺乎？岐伯曰：胃為肺之母，見肺子之寒，必以熱救之，夫胃之熱，心火生之也，胃得心火之生則胃土過旺，然助胃必克肺矣。火能刑金，故因益而反損也。風後曰：嘔吐者何也？岐伯曰：此風傷于太陰也。風在地中，土必震動，水泉上溢則嘔吐矣，散風而土自安也。風後曰：風邪入太陽，頭痛何以有痛不痛之殊也了岐伯曰：肺不移風於太陽，則不痛耳。風後曰：風不入於太陽，頭即不痛乎？岐伯曰：肺通於鼻，鼻通於腦，風入於肺，自能引風入腦而作頭痛，肺氣旺則風入於肺而不上走於腦，故不痛也。風後曰：春傷於風，往來寒熱，熱結于裏何也？岐伯曰：冬寒入於太陽，久則變寒，春風入於太陽，久則變熱，寒則動傳於臟，熱則靜結於腑，寒在臟則陰與陽戰而發熱，熱在腑則陽與陰戰而發寒，隨臟腑之衰旺，分寒熱之往來也。風後曰：傷風自汗何也？岐伯曰：傷寒之邪，寒邪也。傷風之邪，風邪也。寒邪入胃，胃惡寒而變熱，風邪入胃，胃喜風而變溫，温則不大熱也，得風以扬之，火必外泄，故汗出矣。風後曰：春傷於風，下血譫語，一似冬傷於寒之病何也？岐伯曰：此熱入血室，非狂也。傷於寒者，熱自入於血室之中，其熱重傷於風者，風祛熱入於血室之內，其熱輕也。風後曰：譫語而潮熱者何也？岐伯曰：其脈必滑者也。風後曰：何也？岐伯曰：風邪入胃，胃中無痰則發大熱，而譫語之聲高。

胃中有痰則發潮熱，而譫語之聲低。潮熱發譫語，此痰也。滑者，痰之應也。風後曰：春傷於風，發厥、心下悸，何也？岐伯曰：傷於寒者，邪下行，傷於風者，邪上沖也。寒乃陰邪，陰則走下，風乃陽邪，陽則升上。治寒邪先定厥，後定悸，治風邪先定悸，後定厥，不可誤也。風後曰：傷於風而發熱如見鬼者，非狂乎？岐伯曰：狂乃實邪，此乃虛邪也。實邪從太陽來也，邪熾而難遏；虛邪從少陰來也，邪旺而將衰。實邪火逼心，君而外出，神不守於心也。虛邪火引肝，魂而外遊，魄不守於肺也。風後曰：何論之神乎，吾無測師矣。

陳士鐸曰：風與寒殊，故論亦殊，人當細觀之。

## 陰寒格陽篇第七十一

盤盂問于岐伯曰：大小便閉結不通，飲食輒吐，面赭唇焦，飲水亦嘔，脈又沉伏，此何症也？岐伯曰：腎虛寒盛，陰格陽也。盤盂曰：陰何以格陽乎？岐伯曰：腎，少陰經也，惡寒喜溫。腎寒則陽無所附，升而不降矣。盤盂曰：其故何也？岐伯曰：腎中有水火存焉。火藏水中，水生火內，兩相根而兩相制也。邪入則水火相離而病生矣。盤盂曰：何邪而使之離乎？岐伯曰：寒熱之邪皆能離之，而寒邪為甚。寒感之輕則腎中之虛陽上浮，不至格拒之至也。寒邪太盛，拒絕過堅，陽杜陰而力衰，陰格陽而氣旺，陽不敢居於下焦，沖逆于上焦矣，上焦沖逆，水穀入喉，安能下入於胃乎。盤盂曰：何以治之？岐伯曰：以熱治之。盤盂曰：陽宜陰折，熱宜寒折，今陽在上而作熱，不用寒反用熱，不治陰反治陽，豈別有義乎？岐伯曰：上熱者，下逼之使熱也；陽升者，陰祛之使升也。故上熱者下正寒也，以陰寒折之，轉害之矣，故不若以陽熱之品順其性而從治之，則陽回而陰且交散也。盤盂曰：善。

陳士鐸曰：陰勝必須陽折，陽勝必須陰折，皆從治之法也。

## 溫似疫篇第七十二

風後問于岐伯曰：春日之疫，非感風邪成之乎？岐伯曰：疫非獨風也。春日之疫，非風而何。風後曰：然則春溫即春疫乎？岐伯曰：春疫非春溫也。春溫有方而春疫無方也。風後曰：春疫無方，何其疾之一似春溫也？岐伯曰：春溫有方而時氣亂之，則有方者變而無方，故與疫氣正相同也。風後曰：同中有異乎？岐伯曰：疫氣熱中藏殺，時氣熱中藏生。風後曰：熱中藏生，何多死亡乎？岐伯曰：時氣者，不正之氣也。臟腑聞正氣而陰阳和，聞邪氣而陰阳亂。不正之氣即邪氣也，故聞之而輒病，轉相傳染也。風後曰：聞邪氣而不病者，又何故歟？岐伯曰：臟腑自和，邪不得而亂之也。春溫傳染，亦臟腑之虛也。風後曰：臟腑實而邪遠，臟腑空而邪中，不洵然乎。

陳士鐸曰：溫似疫症，不可謂溫即是疫，辯得明爽。
